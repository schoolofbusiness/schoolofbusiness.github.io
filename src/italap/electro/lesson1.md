# 1. tananyag

A most következő pár bekezdésben az elektromosság alapjaival fogunk megismerkedni. Nem célom, hogy minden szempontból a lehető legpontosabb ismertetőt adjam a témával kapcsolatban, mivel magam sem tudom pontosan, hogy mi is az elektromos áram.

Célunk egy LED megvillantásától, akár egy saját tervezésű áramkör megépítéséig eljutni.

A gyakorlat mellet azért a legfontosabb elméleti ismerteket is átvesszük, hogy egy mérnöki szempontból hasznos képet alkothassunk az elektromos áramról.

## Mi az elektromosság?
![](/assets/images/elektro/1/e2.jpg)

Az elektromosság szó a gyanta görög nevéből, az elektronból ered, vagyis már az ókori görögök is ismerték a kifejezés mögött megbújó fizikai jelenséget. Thalész megfigyelte, hogy a gyapjúval megdörzsölt borostyánkő apró tárgyakat pl. száraz falevelet vagy madártollat vonz magához. Azt is megfigyelték, hogy elég hosszú dörzsöléssel szikrát is tudnak pattintani. Ma ezt a jelenséget sztatikus elektromosságnak nevezzük. Most ugorjunk egy kicsit az időben és száguldjunk keresztül az elektromosság történetének rögös országútján, meg se álljunk egészen a Bohr-féle atommodellig.

![](/assets/images/elektro/1/e1.png)

## Az anyag szerkezete

Minden anyag atomokból épül fel. Az atommodell az atom szerkezetét, felépítését leíró elméleti kép. A történelemben számos atommodell keletkezett, melyek egymásra épültek vagy épp kizárták a másik elmélet igazát.

- **John Dalton** (1808) tudományos eredményeit az atomelmélettel magyarázta. Annyiféle atom, ahányféle elem, az atom gömb alakú, egy vegyületben a résztvevő elemek aránya állandó, akármennyi anyagból is keletkeznek.
- **Thomson** 1904-ben alkotta meg atommodelljét a “mazsolás puding modell”-t. Az elektron minden atomban jelen van.
- **Ernest Rutherford**(1911) bebizonyította, hogy az atomban a töltések nem egyenletesen oszlanak el, az atom hasonlít a Naprendszerhez. Az atommag a Naphoz, az elektronok a bolygókhoz.
- **Niels Bohr** 1913-ban állapítja meg, hogy az elektronok csak meghatározott sugarú körpályán keringhetnek, megszületik a Bohr-féle atommodell.
- **Erwin Schrödinger** (1926) elmélete szerint az elektronnak hullámra és részecskére jellemző tulajdonságai is vannak, helyét nem ismerhetjük, csak meghatározhatjuk előfordulási esélyét (elektron felhő).

![](/assets/images/elektro/1/e3.jpg)

Számunkra az atom atommagból és a körülötte meghatározott távolságra keringő elektronokból áll. Az elektronok pályáját elektronhéjnak nevezzük. Az elektromos jelenségek oka az atomon belül található egyes elemi részecskék elektromos tulajdonsága (töltése). Az atom fő alkotóelemei közül az atommagban található proton pozitív (e+), míg, a Bohr-féle atommodell szerint, az atommag körül keringő elektron pontosan ugyanakkora negatív (e-) töltéssel rendelkezik. A proton és az elektron töltésének nagyságát elemi töltésnek nevezzük.

![](/assets/images/elektro/1/e4.png)

A normál atom protonjainak és elektronjainak száma megegyezik, így az atom kifelé nem mutat töltést, tehát semleges. Ugyanez mondható el anyagaink nagyobb térfogatú részeiről is. Ha külső hatás következtében (pl. mechanikai súrlódás, fény, hő vagy kémiai reakció) az elektronok közül egyet vagy többet eltávolítunk, az egyensúly felborul. A pozitív töltések túlsúlyba kerülnek, az atom többé nem semleges, elektromos tulajdonságokkal rendelkezik és kifelé pozitív töltést mutat. Ha az atom elektronhéjára egy vagy több plusz elektron kerül, az atom elektrontöbblettel fog rendelkezni és kifelé negatív töltést mutat. Az elektromosság az anyag alapvető tulajdonsága!

![](/assets/images/elektro/1/e5.jpg)

## Az elektromos töltés

Az elektronokat, ionokat és általában a töltéssel rendelkező részecskéket töltéshordozóknak hívjuk. A töltések egymásra különböző hatással vannak. Megfigyelhető, hogy a különböző polaritású töltések vonzzák, míg az azonos polaritású töltések taszítják egymást. A töltések között erőhatás működik, ami a különböző polaritású töltéseket összetartja.

![](/assets/images/elektro/1/e6.jpg)

A vonzás vagy taszítás során létrejövő erők nagyságát és irányát a Coulomb törvénye írja le. A természetben előforduló töltések mindig az adott nagyságú elemi töltés egész számú többszörösei. Ezért az elemi töltések meghatározott mennyiségét, pontosabban 6,24 trillió elektron töltését elektromos töltésnek nevezzük. 

![](/assets/images/elektro/1/e7.jpg)

A fizikában az elektromos töltés jele: **Q**.

Mértékegysége a coulomb, jele: **C**.

:::danger ⚠️
Mielőtt tovább mennénk érdemes még megjegyeznünk azt, hogy a mozgó elektromos töltések áramot alkotnak, elektromos áramot.
:::

## Az elektromos mező

Az a tér, ahol egy adott töltés hatására elektromos erő észlelhető, az elektromos erőtér vagy mező. Az elektromos töltéssel rendelkező testek az általuk létrehozott elektromos mező közvetítésével hatnak egymásra. Az elektromos mező létezését először Faraday angol fizikus tételezte fel a 19. században. Mára bebizonyosodott, hogy az elektromos mező valóban az anyag létező, sajátos, nagyon finom eloszlású, nem atomi felépítésű formája.
![](/assets/images/elektro/1/e8.png)
Az elektromos mező ugyanúgy láthatatlan, mint a mágneses mező, jelenlétét azonban többféle módszerrel bebizonyíthatjuk. Például az elektromos állapotban lévő testek közelében a búzadara szemcsék szabályos vonalakba rendeződnek. Tehát a szemcsék az elektromos mező hatására az elektromos mező erővonalai mentén rendeződnek el.
![](/assets/images/elektro/1/e9.jpg)

## Az elektromos áram

Az elektromos áram a töltéssel rendelkező részecskék rendezett áramlása. Fémes kötésnél az atomok egymáshoz kapcsolódásában szerepet játszó vegyérték elektronok nem kötődnek szorosan a kristályrács meghatározott ionjához, hanem meglehetősen szabadon mozoghatnak. Emiatt szabad elektronoknak is nevezik őket.

![](/assets/images/elektro/1/e10.png)

Külső elektromos mező nélkül a szabad elektronok rendezetlen hőmozgást végeznek, akárcsak egy gáz molekulái. Elektromos mező hatására a szabad elektronok elmozdulása kitüntetett irányt nyer. Az elektromos mezőbe helyezett töltés a rá ható erő hatására mozdul el, a mező a test mozgatása közben pedig munkát végez. Az áramlás irányának váltakozása alapján beszélhetünk váltakozó- (alternating current, rövidítve: AC), vagy áramlás irányának állandósága esetén egyenáramról (direct current, rövidítve: DC). A továbbiakban mi az egyenárammal foglalkozunk. Az áramlást egyébként azért nevezték el az elektronról, mert a gyakorlatban fémes vezetőket használunk és a fémekben az elektronok mozognak (a folyadékokban a pozitív vagy negatív töltésű ionok áramlanak (ionáram)).

![](/assets/images/elektro/1/e11.png)

Az áramlás egyik legfontosabb jellemzője az áramerősség, jele: **I**.

**I = Q / t**

ahol **Q** jelenti a **t** idő alatt az adott felületen átáramlott töltésmennyiséget. Az áramerősség mértékegysége a definíció alapján **C/s**, amit Andre Marie Ampére (1775-1836) francia fizikus tiszteletére ampernek nevezünk, jele: **A**.

![](/assets/images/elektro/1/e12.jpg)

### Értem én hogy gőzgép, de mi hajtja?

![](/assets/images/elektro/1/goz.jpg)

A feszültség vagy más néven potenciálkülönbség az oka (hajtóereje) a töltéssel rendelkező részecskék mozgásának. Ha nincs feszültség, nincs áramlás sem. A feszültség jele: **U**.

![](/assets/images/elektro/1/e13.jpg)

Hogy jobban megértsük a feszültség mibenlétét, képzeljünk el most egy tetszőleges áramforrást (pl. elem, akkumulátor stb.). Az áramforrásnak két pólusa van, az egyik pozitív a másik pedig negatív. Ezek a pólusok szigetelő réteggel vannak egymástól elválasztva. A negatív póluson negatív töltések, vagyis elektronok halmozódnak fel, a pozitív póluson pedig elektron hiány lép fel (ezért ez a pólus „pozitívabb”, mint a másik).

![](/assets/images/elektro/1/e13_1.jpg)

Az elektron többlet egy magasabb energiaszintet képvisel, pedig tudjuk, hogy az elektronok önmaguktól mindig a legalacsonyabb energiaszintet foglalják el. Az elektronok ezért mindent elfognak követni (akár munkát is végeznek), hogy átjussanak az elem másik pólusára és nyugalomba jussanak. A töltéshordozók egyszóval kiegyenlítődésre törekszenek, és az eközben elvégzett munkát tudjuk felhasználni arra, hogy működtessük az elektromos berendezéseinket.

![](/assets/images/elektro/1/e14.jpg)

Ha az áramforrás két sarkát vezető anyagokkal összekötjük a töltéskiegyenlítődés az összekötő vezetéken, illetve az áramkörbe kapcsolt fogyasztón keresztül megindul. A töltések rendezett mozgásának hatását nevezzük elektromos áramnak.

![](/assets/images/elektro/1/e15.jpg)

Az elem működése közben a cellák közötti potenciálkülönbség vagyis a feszültség folyamatosan csökken. Végül kialakul egy egyensúlyi állapot és a telepünk lemerül.

![](/assets/images/elektro/1/e15.jpg)

Ha külső erőhatással a különböző polaritású töltéseket szétválasztjuk, közöttük egy kiegyenlítő erőhatás fog működni. Erről az erőhatásról beszéltünk az előbbiekben. A feszültség tehát a töltés szétválasztás közben keletkezik az áramforrásban és hatására indul meg illetve marad fent a töltések áramlása.

![](/assets/images/elektro/1/e16.jpg)

Ne felejtsük el a töltések szétválasztásához munkát kell végezni!

![](/assets/images/elektro/1/e17.jpg)

A feszültség tehát megmutatja, hogy mennyi munkát végez az elektromos mező, miközben 1C (coulomb) töltést a mező egyik pontjából a másikba áramoltat. A feszültség az elektromos mező jellemzője, nem pedig az elektroné. A feszültség mértékegysége a **volt**, Alessandro Volta (1745-1827) olasz fizikusról nevezték el. Jele: **V**.

![](/assets/images/elektro/1/e18.jpg)

## Áramkör

A vezetékkel összekapcsolt áramforrás és fogyasztó áramkört alkot. Az áramkör – mint a neve is mutatja – mindig egy “zárt” folyamatot jelent, egyetlen vezetéken nem folyik áram, ha annak csak az egyik vége csatlakozik! A legegyszerűbb áramkör részei a következők:

- áramforrrás,
- fogyasztó,
- kapcsoló,
- és az összekötő vezetékek.

![](/assets/images/elektro/1/e19.jpg)

Tartós elektromos áram csak zárt áramkörben jöhet létre. Zárt áramkörben az elektronok az áramforrás negatív pólusa felől vándorolnak a vezetéken és fogyasztón keresztül a pozitív pólus felé. Ezt az áramlási irányt **fizikai áramiránynak** nevezzük. Régen az ezzel ellentétes irányt jelölték ki az áram irányának, mert még nem tudták, hogy milyen töltésű részecskék, milyen irányban mozognak a fémekben. Ezt a – fizikai áramiránnyal ellentétes – áramirányt **technikai áramiránynak** nevezzük. 

![](/assets/images/elektro/1/e20.png)

:::danger ⚠️ 
Most vegyünk egy nagy levegőt és fogadjuk el, hogy a műszaki életben mind a mai napig ezt a „helytelen” technikai áramirányt használják. Sőt, jobban tesszük, ha elfelejtjük a negatív pólus fogalmát is, mivel ezt sokszor nullának vagy földnek (ground: jele: **GND**) nevezik.
:::

## Az ellenállás

Ha fémes vezetőben elektromos áram folyik az atomok közötti térben szabad elektronok mozognak. Az atomok hőmozgása miatt azonban az elektronok mozgása nem akadály mentes. Az elektromos áram számára minden vezető ellenállást jelent. Ezt az ellenállást a töltéshordozók a feszültség hatására küzdik le és elektromos ellenállásnak nevezzük. Az elektromos ellenállás leküzdéséhez munkát kell végeznünk. Ez a munka hővé alakul, így a vezeték, amelyben az áram folyik, felmelegszik. Az áramnak ez a hőhatása lehet „hasznos” pl. a melegítő eszközökben (mint amilyen a vasaló). Az izzólámpa (villanykörte) fényét is az elektromos áram által felizzított volfrámszál adja.

![](/assets/images/elektro/1/e21.jpg)

:::warning ⚠️ 
Az elektromos ellenállás azt mutatja meg, hogy egy adott vezetőben mennyire könnyen folyik az elektromos áram, vagyis a szabadon mozgó töltéshordozók mennyire könnyen mozoghatnak a vezető belsejében. Minél nagyobb az ellenállás értéke, annál erősebb az áram fékezése. Az ellenállás jele: **R**, mértékegysége: **Ω** (ohm).
:::

## Rövidzárlat

A rövidre zárás, vagy rövidzárlat elektronikai fogalom, ahol két adott áramköri pont közötti összeköttetés ellenállása nagyon kicsi, elhanyagolható nagyságú. Mivel a rövidzár ellenállása nagyon kicsi, azon keresztül nagyon nagy áram folyhat, a két pont közötti feszültségkülönbségnek megfelelően. Az átfolyó áram hővé alakul, mely felmelegíti vagy esetenként akár el is égetheti a vezetékeket!

:::danger ⚡️
**Ha egy áramkörben nincs fogyasztó, akkor rövidzár alakul ki!**
:::